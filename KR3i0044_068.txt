# -*- mode: mandoku-view; -*-
#+TITLE: 御定佩文齋廣群芳譜
#+DATE: 2015-08-24 23:18:48.548286
#+PROPERTY: ID KR3i0044
#+PROPERTY: BASEEDITION WYG    
#+PROPERTY: JUAN 卷六十六
<pb:KR3i0044_WYG_068-1a>¶
　欽定四庫全書¶
御定佩文齋廣羣芳譜卷六十六¶
　　　果譜¶
　　　　蓮(荷花别見花譜/)¶
　增─爾雅─荷芙蕖其實蓮─註─謂房也　其中菂─註─蓮中子¶
　也　菂中薏─註─中心苦─疏─蓮青皮裏白子爲菂菂中有¶
　青爲薏味甚苦　菂薂─註─即蓮實　─本草─一名藕實一¶
　名澤芝　─埤雅花時即有實始而黄黄而青青而緑綠¶
<pb:KR3i0044_WYG_068-1b>¶
　而黑中肉白内青心二三分為苦薏　─原─蓮房成菂菂¶
　在房如蜂子在窠六七月采嫩者生食脆美至秋房枯¶
　收之去黑殻謂之蓮肉黑而沉水者其堅如石謂之石¶
　蓮子其房大者謂之百子蓮味甘平濇無毒交心腎厚¶
　腸胃固精氣强筋骨補虛損利耳目除寒熱治諸血病¶
　熟食良切碎可作粥飯生動氣易脹宜去心¶
　彚考─原─拾遺記─周穆王時西王母來共玊帳高㑹進崐¶
　流素蓮素蓮者一房百子凌冬而茂　─增─宋録─元嘉十¶
<pb:KR3i0044_WYG_068-2a>¶
九年揚州王濬州治後池有兩蓮駢生䨇房分體太¶
始二年嘉蓮䨇葩並實合跗同莖生豫州鯉湖　─豫章¶
志─豫章雩都縣有瑞蓮池池產異蓮其葉曰䨇捲劍脊¶
其花曰䨇頭丫髻三萼二十四葉其實曰覆鐘金鋌移¶
之他處輙類常種俗傳雩山倒影所致　─原─酉陽雜俎¶
厯城北二里有蓮子湖魏袁翻曾在湖醼集參軍張伯¶
瑜諮公言向為血羮頻不能就公曰取洛水必成也遂¶
如公語果成時清河王怪而異焉乃諮公未審何義得¶
<pb:KR3i0044_WYG_068-2b>¶
爾公曰可思湖目清河笑而然之而實未解坐散語主¶
簿房叔道曰湖目之事吾實未曉叔道對曰藕能散血¶
湖目蓮子故令公思清河歎曰人不讀書其猶夜行二¶
毛之叟不如白面書生　─增─酉陽雜俎─相傳橡子落水¶
為蓮　─雲仙雜記─三堂使宅有鉤仙池一種蓮子一嵗¶
再結實子十䨇其花時香兼桃梅萸菊郡人傳分香蓮¶
不論錢　─原─續世説後唐馬郁為祕監時張承業權貴¶
任事與客宴集陳列珍果客無敢先嘗者郁食之必盡¶
<pb:KR3i0044_WYG_068-3a>¶
承業私戒主者他日郁至惟以乾蓮子置前郁知不可¶
啖鞾中出一鐵槌撾碎食之承業大笑速為易之曰勿¶
敗吾案　─增─楊氏六帖補─僧齊已與塑匠蔡蟠曾于廬¶
山瀑布見一蓮房房已乾其大如笠　─原─花史─陳豐嘗¶
以青蓮子十枚寄葛勃勃㗖未竟墜一子於盆水中明¶
晨有並蒂花開于水面大如梅花勃取置几間數日方¶
謝剖其房各得實五枚如豐來數　國初金箔張嘗於¶
臘月索乾石蓮子亂撒池中頃刻花開滿池香𧰟可愛¶
<pb:KR3i0044_WYG_068-3b>¶
翦紙為舫置水中踏而登焉鼓棹放歌往來花叢俄失¶
所在¶
集藻─賦㪚句─增─漢王逸魯靈光殿賦圜淵方井反植荷¶
蕖發秀吐榮菡蓞紛敷緑房紫菂窋䆛垂珠¶
五言古詩─原─宋黄庭堅贑上食蓮有感─蓮實大如指分¶
甘念母慈共房頭&KR0766;&KR0766;更深兄弟思實中有薏荷拳如¶
小兒手令我憶諸雛迎門索棃棗蓮心政自苦食苦何¶
能甘甘飡恐腊毒素食則懐慙蓮生淤泥中不與泥同¶
<pb:KR3i0044_WYG_068-4a>¶
調食蓮誰不甘知味良獨少吾家䨇井塘十里秋風香¶
安得同袍子歸製芙蓉裳　─明高啟蓮房聨句與宋璲¶
張孟兼同作─露冷鏡湖秋(璲/)波凉練塘曉盤翻緑雪稠¶
(兼/)錦破朱霞少新苞顆微綻(啓/)餘葩莖尚嫋瘦繭綴寒¶
蠶(璲/)尖喙啄青鳥下惟玊龍眠(兼/)中有瓊絲裊擎重柄¶
欲折(啓/)含深睛尚窅(璲/)孤懸類覆杯(兼/)䨇立疑擢表(啓/)¶
初成欣雨滋(兼/)漸老怯風掉(啓/)多子同根榮(啓/)獨婦專¶
房悄(璲/)妝缷失娉婷(啓/)歌來逢窈窕(璲/)剖心效諫忠(兼/)¶
<pb:KR3i0044_WYG_068-4b>¶
並頭呈瑞兆(啓/)褭蹄密竅剜(璲/)魚目微光皎珠珥落盤¶
多(啓/)瑤軫貯囊小(璲/)空實外莫辨甘苦中自了剝殘香¶
滿地采盡香餘沼(啓/)雕筵飣戢戢玊蟲攢擾擾送看出¶
小艇薦喜對清醥(兼/)新嘗勝江芡遠覔迷水蓼搴芳想¶
夏初(啓/)感物傷秋杪聊兹發呉詠一覽煙水𣺌(璲/)¶
七言古詩─增─唐張籍採蓮曲─秋江岸邊蓮子多採蓮女¶
兒並船歌青房實圓齊戢戢爭前競折漾微波試牽緑¶
莖下尋藕斷處絲多刺傷手白練束腰袖半卷不插玉¶
<pb:KR3i0044_WYG_068-5a>¶
釵妝梳淺船中未滿渡前洲借問誰家家住逺歸時共¶
待暮潮上自弄芙蓉還蕩槳　─鮑溶采蓮曲─弄舟朅來¶
南塘水蓮葉映身摘蓮子暑衣鮮浄鴛鴦喜作浪舞花¶
驚不起殷勤䕶惜纖纖指水菱初熟多新刺¶
五言律詩─增─宋司馬光蓮房─蓮房前後熟供噉不須齊¶
肉嫩山蜂子稜深天馬蹄尚憐餘蕊在深映緑荷低脆¶
美如新採近根猶帶泥¶
七言律詩─增─金張檝蓮實─水妃擎出紺珠囊玊笋雕槃¶
<pb:KR3i0044_WYG_068-5b>¶
喜乍嘗膚白已攙新藕嫩心清猶帶小荷香鬭餘翠鳥¶
零珍羽飛盡黄蜂露蜜房口腹累人良可笑此身便欲¶
老江鄉¶
五言絶句─增─元宋无羅嗊曲─玊井荷花碧中藏偶意深¶
緑房千萬菂多少可憐心¶
七言絶句─增─宋黄庭堅鄒松滋寄蓮子湯─新收千百秋¶
蓮菂剝盡紅衣搗玊霜不假泰同成氣味跳珠椀裏緑¶
荷香　─無名氏蓮實─城中擔上賣蓮房未抵西湖泛野¶
<pb:KR3i0044_WYG_068-6a>¶
航旋折荷花剥蓮子露為風味月為香　緑玊蜂房白¶
玊蟬折來帶露復含烟玻瓈盆面氷漿底醉嚼新蓮一¶
百圓　蜂不禁人採蜜忙荷花蕊裏作蜂房不知玊蛹¶
甘於蜜又被詩人嚼作霜　山蜂愁雨損蜂兒葉底安¶
巢更倒垂只有荷蜂不愁雨蠟房仰臥萬花枝　蜂兒¶
來自宛溪中兩翅雖無已是蟲不是荷花窠裏蜜方成¶
玊蛹未成蜂　─明徐賁折蓮子─落盡紅衣見緑房折來¶
猶帶水雲香柔絲零落芳心苦未及秋風已斷腸　─原¶
<pb:KR3i0044_WYG_068-6b>¶
孟淑卿題采蓮美人圖─緑牕蟬静日偏長嬾爇金爐百¶
和香莫摘池中蓮子看个中多半是空房¶
詩㪚句─增─宋黄庭堅─欲煩春筍手聊為剥蓮蓬─唐王¶
適─湛湛江水見底清荷花蓮子傍江生　─宋僧雲隱─刺¶
分玉蛹堆盤脆嚼破氷丸繞齒凉　─晉陸雲─綠房含青¶
實　─唐李正封─池蓮折秋房　─白居易─味苦蓮心小¶
温庭筠─採蓮蓮有子─曹鄴─蓮子房房嫩─宋王琪─蠶¶
寒氷繭瘦　─孫覿蓮房駢百子　─唐杜甫─露冷蓮房墜¶
<pb:KR3i0044_WYG_068-7a>¶
粉紅　─宋蘓軾─半脱蓮房露壓欹¶
詞─增─金王茂孫㸃絳唇─折斷烟㾗翠蓬初離鴛鴦浦玊¶
纖相妒翻被專房悞　乍脱青衣猶著輕羅䕶多情處¶
芳心一縷都為相思苦　─宋晏幾道漁家傲─粉筆丹青¶
描未得金鍼綵線功難敵誰傍暗叢輕採摘風淅淅船¶
頭觸散䨇鸂𪆟　夜雨染成天水質朝陽烘出胭脂色¶
又落又開人共惜秋風逼盤中已見新蓮菂¶
别録─原─種植─種蓮子法八九月取堅黒蓮子瓦上磨尖¶
<pb:KR3i0044_WYG_068-7b>¶
頭令皮薄取墐土作熟泥封三指長令蔕頭泥多而重¶
磨頭泥少而尖種時擲至池中重頭向下自能周正薄¶
皮在上易生數日即出不磨者卒不可生又一法雞子¶
一枚開一小孔去青黄將蓮子塡滿紙糊孔三四層令¶
雞抱之候小雞出取放煖處不拘時用天門冬末硫黄¶
同肥泥或酒罈泥安盆底栽之仍用酒和水澆勿令乾¶
自然生葉開花如錢可愛蓮子磨薄尖頭浸靛缸中明¶
年清明取種開青蓮花　─製用─酉陽雜俎─石蓮入水必¶
<pb:KR3i0044_WYG_068-8a>¶
沉惟煎鹽滷能浮之　─本草拾遺─石蓮子居山石間經¶
百年不壊者人得食之令髮黑不老　─食療本草─諸鳥¶
猿猴取得石蓮子不食藏之石室内人得三百年者食¶
之永不老又雁食之糞於田野山巖之中不逢隂雨經¶
久不壊人得之每旦空腹食十枚身輕能登髙渉逺¶
服食不饑石蓮肉蒸熟去心為末煉蜜丸桐子大日服¶
三十丸此仙家方也　─本草衍義─清心寧神用石蓮子¶
肉於砂盆中擦去赤皮留心同為末入龍腦㸃湯服之¶
<pb:KR3i0044_WYG_068-8b>¶
　─本草綱目─蓮之味甘氣温而性濇禀清芳之氣得稼¶
穡之味乃脾之果也脾者黄宫所以交媾水火㑹合木¶
金者也土為元氣之母母氣既和津液相成神乃自生¶
久視耐老此其權輿也昔人治心腎不交有清心蓮子¶
飲補心腎益精血有瑞蓮丸皆得此理　─清供録─取嫩¶
蓮房去蔕又去皮用井新水入灰煮浥一如芭蕉脯法¶
焙乾以石壓令匾作片收之　蓮蘂鬚一名佛座鬚花¶
開時采取隂乾亦可充果食─增─陸璣詩疏─蓮菂可磨¶
<pb:KR3i0044_WYG_068-9a>¶
以為飯如粟也輕身益氣令人强健又可為糜幽州揚¶
豫取備饑年¶
　　　藕¶
增─爾雅─荷芙蕖其本蔤其根藕─註─蔤乃莖下白蒻在泥¶
中者　─陸璣詩疏─幽州謂之光旁為光如牛角　─埤雅¶
其生應月月生一節遇閏輙益一節　─本草綱目─蓮藕¶
荆揚益豫諸處湖澤陂池皆有之以蓮子種者生遲以¶
藕芽種者最易發其芽穿泥成白蒻即蔤也長者至丈¶
<pb:KR3i0044_WYG_068-9b>¶
餘五六月嫩時没水取之可作蔬茹俗呼藕絲菜節生¶
二莖一為藕荷其葉貼水其下旁行生藕一為芰荷其¶
葉出水其旁莖生花冬月至春掘藕食之藕白有孔有¶
絲大者如肱臂長六七尺凡五六節大抵野生及紅花¶
者蓮多藕劣種植及白花者蓮少藕佳白花藕大而孔¶
扁生食味甘煮則不美紅花及野藕生食味澀蒸煮則¶
佳物類相感志云以鹽水供食則不損口同油煠麫米¶
果食則無渣氣味甘平無毒消食解渴散血生肌蒸食¶
<pb:KR3i0044_WYG_068-10a>¶
開胃補五臟實下焦擣浸澄粉服食輕身益年與蜜同¶
食令人腹臟肥不生蟲亦可休糧¶
彚考─原─北史羊敦傳─敦為衞將軍廣平太守雅性清儉¶
屬嵗饑家餽未至使人外尋陂澤採藕根食之朝廷以¶
其清白賜榖一千斛絹一百匹　─增─拾遺記─周穆王時¶
西王母來共玊帳高㑹進千常碧藕鬱水在磅磄山東¶
其水小流在大陂之下所謂沉流亦名重泉生碧藕長¶
千常七尺為常也　─洛陽伽藍記光寳寺在西陽門外¶
<pb:KR3i0044_WYG_068-10b>¶
園中有一海號咸池葭芙被岸菱荷覆水青松翠竹羅¶
生其傍京邑士子至於良辰美景來遊此寺雲車接軫¶
羽蓋成隂或置酒林泉題詩花圃折藕浮𤓰以為興適¶
─原─國史補─蘓州進藕其最上者名曰傷荷藕或云葉¶
甘為蟲所傷又云欲長其根則故傷其葉近多重臺荷¶
花花上復生一花藕乃實中亦異也有生花異而其藕¶
不變者　─酉陽雜俎大厯中高郵百姓張存以踏藕為¶
業嘗於陂中見旱藕梢大如臂遂并力掘之深二丈大¶
<pb:KR3i0044_WYG_068-11a>¶
至合抱以不可窮乃斷之中得一劍長二尺色青無刃¶
存不知寶邑人有知者以十束薪獲焉其藕無絲　─增¶
樹萱録─有碧衣女子詠詩曰藕隱玲瓏玉　─清異録北¶
方蓮實狀長少味出藕頗佳然止三孔漢語轉譯其名¶
曰省事三　崔逺家墅在長安城南就中禊池產巨藕¶
貴重一時相傳為禊寶又曰玊臂龍　─續仙傳─羅公逺¶
謂中使輔仙玉曰主上列月華之藕　─集仙録─花姑女¶
道士黄靈徹也居石井山有野象中箭來投花姑姑為¶
<pb:KR3i0044_WYG_068-11b>¶
拔之其後每齋則衘蓮藕以獻　─孫氏談圃─張舜民芸¶
叟責郴州税郴多碧蓮根大如椀張嘗以墨印於詩稿¶
上以詫北人　─養痾漫筆─孝宗嘗患痢衆醫不效徳壽¶
憂之過宫偶見小藥肆遣中使詢之曰汝能治痢否對¶
曰專科遂宣之至問得病之由語以食湖蟹多故致此¶
疾遂令診脈曰此冷痢也其法用新采藕節細研以熱¶
酒調服如其法杵細酒調數服即愈徳夀大喜就以杵¶
藥金杵臼賜之至今呼為金杵臼嚴防禦家可謂不世¶
<pb:KR3i0044_WYG_068-12a>¶
之遇¶
集藻─啓─增─梁劉孝威謝東宫賚藕啓─色華玉樹味奪瓊¶
漿根出楊池聞之僮約子為靈㪚得自莊篇楚后江萍¶
秦公海棗凡厥水羞莫敢相軰¶
賦㪚句─增─漢司馬相如上林賦─咀嚼菱藕─子虚賦─其¶
卑濕則生蓮藕觚盧¶
五言古詩─增─宋胡致隆山谷坐上分題賦藕─平生氷雪¶
姿七星羅心胸豈無有絲毫上裨天子聰而不自薦達¶
<pb:KR3i0044_WYG_068-12b>¶
胡為乎泥中沉疴正無賴安得君從容其子亦可憐風¶
味如乃翁　─謝薖食藕─人憐淤泥上出此萬朶蓮須知¶
淤泥中有藕大如椽本清凝氷雪末艶方嬋娟玲瓏衆¶
竅通蚴蟉數節連甘寒固不數却暑最所便髯奴來城¶
市負籠至我前開緘尚帶泥未嚼先垂涎霍霍摩霜刀¶
霤霤挹水泉切玊墮冷冽已覺沉痾痊芰實鬭角紫鴻¶
頭剝珠圓秋盤薦此果頓使二物捐念此湼不緇餘品¶
莫爭妍而能豁憂思令我心歡然奇功更耐老合作飛¶
<pb:KR3i0044_WYG_068-13a>¶
行仙¶
七言古詩─原─唐韓愈古意─太華&KR0280;頭玊井蓮開花十丈¶
藕如船冷比雪霜甘比蜜一片入口沉痾痊我欲求之¶
不憚逺青壁無路難夤縁安得長梯上摘實下種七澤¶
根株連　─增─宋王安石過食新城藕─他年過食新城藕¶
枕籍船中載親友今年却到經行處獨坐昏烟對舞栁¶
甘酸向口無所適牢落盤餐與尊酒氷房玊節漫自好¶
欲御還休涕垂手曾參官學居常近陽城離别初不久¶
<pb:KR3i0044_WYG_068-13b>¶
人間此願兩未能西風落日共回首¶
五言律詩─增─宋蘇轍踏藕─春湖栁色黄宿藕凍猶僵翻¶
沼龍蛇動撑船牙角長清泉浴泥滓粲齒碎氷霜莫使¶
新梢盡炎風翠蓋凉¶
七言律詩─增─宋劉克荘憶藕─昔過臨平邵伯時小舟就¶
買藕尤竒如拈玊麈凉䨇手似瀉金莖嚥上池好事染¶
紅無意思癡人蒸熟減風姿炎州地狹陂塘少渴殺相¶
如欠藥醫　─元周霆震氷盤雪藕─清澈氷盤壓蔗漿酒¶
<pb:KR3i0044_WYG_068-14a>¶
酣雪藕近華堂凝寒色映瑤華脆眞白絲連翠袖香金¶
掌曾聞承玊露瓊臺忽見擣𤣥霜文園近日眞消渴莫¶
種蓮根引恨長　─明李東陽賜藕─祇向名花看畫圖忽¶
驚仙骨在泥塗輕同握雪愁先碎細比餐氷聽却無郭¶
北芳菲懐故里江南風味憶西湖渴塵此夜消應盡未¶
羨金莖與玉壺　─于慎行紀賜鮮藕─芙蓉别殿曉風凉¶
玊井靈根出水香薦熟方聞開寝廟賜鮮已見布朝堂¶
氷絲欲斷鮫人縷瓊液疑含閬苑霜憶昨金鰲橋上望¶
<pb:KR3i0044_WYG_068-14b>¶
紅衣翠蓋滿銀塘¶
五言排律─增─唐趙嘏秋日吳中觀貢藕─野艇幾西東清¶
汵映碧空褰衣來水上捧玊出泥中葉亂田田緑蓮餘¶
片片紅激波纔入選就日已生風御潔玲瓏膳人懐拔¶
擢功梯山漫多品不與世流同　─原─宋陶弼藕─萬頃金¶
沙裏誰將玊節栽絲應鮫乞與珠是蚌分來盤貯氷猶¶
結刀侵雪易摧防風骨外折混沌竅中開月寺僧家鉢¶
風亭酒客杯胸中秋氣入牙角雨聲囘自媿塵泥賤得¶
<pb:KR3i0044_WYG_068-15a>¶
䝉樽俎陪與君消酷暑𤓰李莫相猜¶
五言絶句─増─宋楊萬里詠藕─比雪猶繄在無絲可得飄¶
輕拈愁欲碎未嚼已先消¶
七言絶句─增─宋楊萬里藕─荷衣芰製雪為容家住雲烟¶
太華峯外面看來眞璞玊胸中雕出許玲瓏¶
詩㪚句─增─唐杜甫─公子調氷水佳人雪藕絲　─李賀藕¶
花凉露濕花缺藕根澀─宋蘇軾─永懐江陽叟種藕春¶
滿湖　─宋祁─自是天姿不汚著水深泥濁奈君何　─陶¶
<pb:KR3i0044_WYG_068-15b>¶
弼─緑房翠子暗相失紅藕白絲空自纒　─宋謝脁─秋藕¶
折輕絲　─隋殷黄─藕絲牽作縷　─唐白居易─暖踏泥中¶
藕　─宋范成大─呉藕鏤氷寒　─唐來鵬藕穿平地生荷¶
葉　─宋楊萬里─水藕初凝雪一梢¶
别録─原─製用─蜜煎藕─初秋取新嫩者淖半熟去皮切條¶
或片每斤用白梅四兩以沸湯一大碗浸一時撈控乾¶
以蜜六兩煎去水另取好蜜十兩慢火煎如琥珀色放¶
冷入罐收之　─糖煎藕─每大藕五斤切碎日曬出水氣¶
<pb:KR3i0044_WYG_068-16a>¶
沙糖五斤金櫻末一兩蜜一斤同入磁器内泥封閉慢¶
火煮一伏時待冷開用─製藕粉─取麤藕不限多少浄¶
洗截斷浸三宿數換水看極潔淨撈出碓中搗碎以新¶
布絞取汁重搗以汁盡為度又以密布澄去麤惡物如¶
稠難澄以水攪之看水清即瀉去一如造米粉法　─製¶
藕虀─嫩藕梢隨意切作方塊如骰子大就蟹眼湯内快¶
手淖上取牽牛花揉汁淹染片時投冷熟水中滌過控¶
乾以馬芹鹽花泡湯入少醋加蜜作虀澄冷澆供之¶
<pb:KR3i0044_WYG_068-16b>¶
煮藕─老藕每節切作兩叚竪鍋中下水一盞鹽少許蓋¶
燒之以熟為度　嫩藕搗碎鹽醋拌勻可以醒酒　菉¶
荳粉調沙糖　孔中細紙扎定勿夾佳煮熟用切藕須¶
斜片則不脱─收藏─好肥白嫩藕埋隂濕地可經久如¶
新欲致逺以泥裹之則不壊¶
　　蔗¶
原─甘蔗(齊民要術云案書傳或為芉蔗或/干蔗或&KR2464;&KR0008;或都蔗所在不同)叢生莖似竹¶
内實直理有節無枝長者六七尺短者三四尺根下節¶
<pb:KR3i0044_WYG_068-17a>¶
密以漸而疎葉如蘆而大聚頂上扶疎四垂八九月收¶
莖可留至來年春夏王灼糖霜譜云有數種曰杜蔗即¶
竹蔗緑嫩薄皮味極醇厚專用作霜曰白蔗一名荻蔗¶
一名芳蔗一名蠟蔗可作糖曰西蔗作霜色淺曰紅蔗¶
亦名紫蔗即崑崙蔗也止可生啖不堪作糖江東為勝¶
今江浙閩廣蜀川湖南所生大者圍數寸高丈許又扶¶
風蔗一丈三節見日即消遇風則折交趾蔗特醇厚木¶
末無厚薄其味至均圍數寸長丈餘取汁曝之數日成¶
<pb:KR3i0044_WYG_068-17b>¶
飴入口即消彼人謂之石蜜多食蔗衂血燒其滓煙入¶
目則眼暗¶
彚考─原─晉書文苑傳─顧愷之每食甘蔗恒自尾至本人¶
或怪之云漸入佳境　─增─宋書張暢傳─世祖鎮彭城跖¶
跋燾南侵至小市門曰魏主致意安北逺來疲乏若有¶
甘蔗及酒可見分世祖遣人荅曰知行路多乏今付酒¶
二器甘蔗百挺　─原─南史宜都王鏗傳─鏗善射常以堋¶
的太濶曰終日射侯何難之有乃取甘蔗插地百歩射¶
<pb:KR3i0044_WYG_068-18a>¶
之十發十中─增─南史范雲傳─永明十年雲使魏魏使¶
李彪宣命至雲所甚見稱美彪為設甘蔗黄甘粽隨盡¶
絶益彪笑謂曰范散騎小復儉之一盡不可復得　─孝¶
義傳─庾僧彌母劉好食甘蔗母亡僧彌遂不食焉　─唐¶
書南蠻傳─闍婆有蔗大如脛─神異經─南方有&KR2464;&KR0008;之¶
林其高百丈圍三尺八寸促節多汁甜如蜜咋嚙其汁¶
令人潤澤可以節蚘蟲人腹中蚘蟲其狀如蚓此消榖¶
蟲也多則傷人少則榖不消是甘蔗能減多益少凡蔗¶
<pb:KR3i0044_WYG_068-18b>¶
亦然　─典論─嘗與奮威將軍鄧展共飲論劍良久謂言¶
將軍法非也余顧嘗好之又得善術因求與余對時酒¶
酣耳熱方食芊蔗便以為杖下殿數交三中其臂　─原¶
江表傳─孫亮使黄門以銀椀并蓋就中藏吏取交州所¶
獻甘蔗餳黄門先恨藏吏以䑕矢投餳中啓言吏不謹¶
亮呼吏持餳器入問曰此器既蓋無縁有此若矢先在¶
餳中當濕今矢中燥黄門將有恨於汝耶吏叩頭曰嘗¶
從某求宫中莞蓆宫席有數不敢與亮曰必是此也覆¶
<pb:KR3i0044_WYG_068-19a>¶
問黄門具首服─增─齊民要術─雩都縣土壤肥沃偏宜¶
甘蔗味及采色餘縣所無一節數寸長郡以獻御　─原¶
清異録湖南馬氏有雞狗坊卒長能種子母蔗　─增─清¶
異録丘鵬南出甘蔗啖朝友云黄金顙　─談藪─甄龍友¶
雲卿永嘉人滑稽辨㨗為近世之冠樓宣獻自西掖出¶
守以首春觴客甄預坐席間謂公曰今年春氣一何太¶
盛公問其故甄曰以果奩甘蔗知之根在公前而末已¶
至此公為罰掌吏衆訾其猥率　─原─野史盧絳中痁疾¶
<pb:KR3i0044_WYG_068-19b>¶
疲瘵夢一白衣婦人謂之曰子之疾食蔗即愈詰朝見¶
鬻蔗者揣囊中無一鏹惟有唐韻一册請易之其人曰¶
吾負販者將此安用哀君欲之遂貽數挺絳食之旦而¶
疾愈　─糖霜譜─唐大厯間有僧號鄒和尚跨白驢登繖¶
山結茅以居須鹽米薪菜之屬書寸紙繫錢緡遣驢負¶
至市人知為鄒也取平値挂物於鞍縱歸一日驢犯山¶
下黄氏蔗苖黄請償於鄒鄒曰汝未知因蔗糖為霜利¶
當十倍吾語汝塞責可乎試之果信自此流傳其法至¶
<pb:KR3i0044_WYG_068-20a>¶
末年北走通泉縣靈鷲山龕中其徒追及但見一文殊¶
石像始知為大士化身而白驢者乃獅子也　─增─容齋¶
隨筆─甘蔗只生於南方北人嗜之而不可得魏太武至¶
彭城遣人求酒及蔗於武陵王郭汾陽在汾上代宗賜¶
甘蔗二十條子虛賦所云諸柘也　─原─羣碎録─宋神宗¶
問吕惠卿曰蔗字從庶何也曰凡草木種之俱正生蔗¶
獨横生蓋庶出也故從庶　─增─瀛厓勝覽─𤓰哇國有甘¶
蔗麤大長可二三丈　─泉南雜志─甘蔗榦小而長居民¶
<pb:KR3i0044_WYG_068-20b>¶
磨以煮糖泛海售商其地為稻利薄蔗利厚往往有改¶
稻田種蔗者故稻米益乏¶
集藻─賦─增─魏文帝感物賦并序─南征荆州還過鄉里種¶
諸蔗於中庭渉夏厯秋先盛後衰悟興廢之無常慨然¶
永歎乃作斯賦云伊陽春之㪚節悟乾坤之交靈瞻𤣥¶
雲之蓊翳仰沉隂之杳冥降甘雨之豐霈垂長淄之泠¶
泠掘中堂而為圃植諸蔗於前庭渉炎夏而既盛迄凛¶
秋而將衰豈在斯之獨然信人物其有之　─晉張協都¶
<pb:KR3i0044_WYG_068-21a>¶
蔗賦─若乃九秋良期𤣥酎初出黄華浮觴酣飲累日挫¶
斯蔗而療渴共潄醴而含蜜清津滋於紫棃流液豐於¶
朱橘擇蘓妙而不逮何况沙棠與椰實¶
文賦㪚句─增─司馬相如子虛賦諸柘巴苴　─張衡南都¶
賦─藷蔗薑䪤　─晉左思蜀都賦甘蔗辛薑陽蓲隂敷¶
梁昭明太子七召─蔗有盈丈之名¶
七言古詩─原─宋舒亶詠甘蔗─瑤池宴罷王母還九芝飛¶
入三仙山空餘絳節留人間雲封露洗無時閑節旄落¶
<pb:KR3i0044_WYG_068-21b>¶
盡何斕斑野翁提攜出茅菅吳刀戞戞鳴䨇環截斷寒¶
氷何潺潺相如賦就空上林倦遊渴病長相侵劉伶愛¶
酒眞荒淫狂來欲倒滄溟深此時一嚼輕千金壚邊何¶
用文君琴五斗一石安足斟坐想毛髮生青隂蕭瑟甘¶
滋欲誰讓柤棃橘柚紛殊狀冷氣相射杯盤上顧郎不¶
見休惆悵佳境到頭還不妄詩成雖愧陽春唱全勝乞¶
與將軍杖¶
詩㪚句─原─晉張載江南都蔗釀液豐沛─唐杜甫茗飲¶
<pb:KR3i0044_WYG_068-22a>¶
蔗漿攜所有瓷甖無謝玉為缸　春雨餘甘蔗　偶然¶
存蔗芉─增韋應物─薑蔗滂湖田　─韓愈初味猶噉蔗¶
　─原─元稹甘蔗消殘醉─增白居易漿甜蔗節調─薛¶
能─壓春甘蔗冷　─宋錢惟演蔗漿銷内熱─原─唐王維¶
大官還有蔗漿寒　─增─韓翃醒酒猶憐甘蔗熟　─宋陸¶
游蔗漿那解破餘酲　─金龎鑄蔗蜜漿寒氷皎皎　─原¶
元顧瑛─蔗漿玊椀氷泠泠¶
别録─原─種植─榖雨内於沃土横種之節間生苖去其繁¶
<pb:KR3i0044_WYG_068-22b>¶
冗至七月取土封壅其根加以糞穢俟長成收取雖常¶
灌水但俾水勢流滿潤濕則已不宜久蓄　─製用─石蜜¶
即白沙糖凝結作塊如石者輕白如霜者為糖霜堅白¶
如氷者為氷糖以白糖煎化印成人物之形者為饗糖¶
以石蜜和牛乳酥酪作成餅塊為乳糖以石蜜和諸色¶
果融成塊為糖纒糖煎總之皆自甘蔗出也　蔗糖以¶
蜀及嶺南者為勝江東雖有劣於蜀產㑹稽所作乳糖¶
視蜀更勝　─容齋隨筆─糖霜之名唐以前無所見自古¶
<pb:KR3i0044_WYG_068-23a>¶
食蔗者始為蔗漿宋玊招魂所謂胹鼈炮羔有柘漿些¶
是也其後為蔗餳江表傳孫亮使黄門就中藏吏取交¶
州所獻甘蔗餳是也後又為石蜜南史郡志云榨甘蔗¶
汁曝成飴謂之石蜜本草亦云煉糖如乳為石蜜是也¶
後又為蔗酒唐書赤土國用甘蔗作酒雜以紫𤓰根是¶
也唐太宗遣至摩揭它國取熬糖法即詔揚州上諸蔗¶
榨瀋如其劑色味愈西域逺甚然只是今之沙糖蔗之¶
用盡于是不言作霜然則糖霜非古也厯世詩人模竒¶
<pb:KR3i0044_WYG_068-23b>¶
寫異亦無一章一句言之惟東坡公過金山寺作詩送¶
遂寧僧圓寶云涪江與中泠共此一味水氷盤薦琥珀¶
何似糖霜美黄魯直在戎州作頌荅梓州雍熙長老寄¶
糖霜云逺寄蔗霜知有味勝於崔子水晶鹽正宗掃地¶
從誰説我舌猶能及鼻尖則遂寧糖霜見於文字者實¶
始二公　甘蔗所在皆植獨福塘四明番禺廣漢遂寧¶
有糖氷而遂寧為冠四郡所產甚微而顆碎色淺味薄¶
纔比遂之最下者亦皆起於近世唐大厯中有鄒和尚¶
<pb:KR3i0044_WYG_068-24a>¶
者始來小溪之繖山教民黄氏以造霜之法繖山在縣¶
北二十里山前後為蔗田者十之四糖霜户十之三蔗¶
有四色紅蔗止堪生噉艻蔗可作砂糖西蔗可作霜色¶
淺不甚貴杜蔗緑嫩味極厚專用作霜凡蔗最困地力¶
今年為蔗田者明年改種五榖以滋息之霜户器用曰¶
蔗削曰蔗鎌曰蔗凳曰蔗碾曰榨斗曰黍甕各有制度¶
凡霜一甕中品色亦自不同堆叠如假山者為上團枝¶
次之甕鑑次之小顆塊次之沙脚為下紫為上深琥珀¶
<pb:KR3i0044_WYG_068-24b>¶
次之淺黄又次之淺白為下宣和初王黼創應奉司遂¶
寧常貢外嵗别進數千斤牆壁成方寸是時所產益竒¶
應奉司罷乃不再見遂寧王灼作糖霜譜七篇具載其¶
説予採取之以廣聞見¶
　　蔆¶
原─蔆(一作䔖/又作菱)一名芰(爾雅云蔆蕨攗註云今水中芰禮/記疏云蔆芰也屈到嗜芰即菱角)¶
(者也武陵記云兩角者蔆三角四角者芰本草綱目云/其葉支散故字從芰其角稜峭故謂之蔆而俗呼為蔆)¶
(角楊愼以芰為/雞頭者誤也)一名水栗(見風/俗通)一名沙角(見本/草)一名薢¶
<pb:KR3i0044_WYG_068-25a>¶
茩(説文云楚謂之/芰秦謂之薢茩)生水澤處處有之落泥中最易生種¶
陂塘者為家菱葉實俱大野生者小皆三月生蔓延浮¶
水上葉扁而有尖光面如鏡葉下之莖有股如蝦股一¶
莖一葉兩兩相差如蝶翅狀五六月開花黄白色實更¶
肥美有無角者其色嫩青老黑又有皮嫩而紫色者謂¶
之浮菱食之尤美李時珍曰其實或三角四角兩角無¶
角家蔆角軟而脆亦有兩角彎卷如弓形者其色有青¶
有紅有紫嫩時剥食皮脆肉美老則殻黑而硬墜入水¶
<pb:KR3i0044_WYG_068-25b>¶
中謂之烏蔆冬月取之風乾為果生熟皆佳野蔆其角¶
堅直刺人其色嫩青老黑嫩時剥食甘美老則蒸煮食¶
之野人曝乾刴米為飰為粥為糕為果皆可代糧其莖¶
亦可暴收和米作飰以救荒歉蓋澤農有利之物也此¶
物最不治病生食性冷利多食傷臟腑損陽氣痿莖生¶
燒蟲若過食腹脹㬉服薑酒即消含吳茱萸咽津亦可¶
李惟熙言蔆芡皆水物芡花開向日菱花開背日(埤雅/云其)¶
(花晝合宵炕隨月轉/移猶葵之向日也)故芡㬉而菱寒¶
<pb:KR3i0044_WYG_068-26a>¶
彚考─原─周禮天官─加籩之實蔆芡㮚脯蔆芡㮚脯註重¶
言之者以四物為八簋　─國語─屈到嗜芰有疾召宗老¶
而屬之曰祭我必以芰及祥宗老將薦芰屈建命去之¶
曰夫子不以私欲干國之典也　─增─漢書循吏傳─龔遂¶
為渤海太守秋冬課收斂益畜果實菱芡　─南齊書孝¶
義傳─㑹稽人陳氏有三女無男祖父母年八九十老耄¶
無所知父篤癃病母不安其室值嵗饑三女相率於西¶
湖採菱蓴更日至市貨賣未嘗虧怠鄉里稱為義門多¶
<pb:KR3i0044_WYG_068-26b>¶
欲取為婦　─原─南史魚𢎞傳─𢎞為湘東王鎮西司馬述¶
職西上道中乏食緣路採菱作菱米飯給所部𢎞度之¶
所經人覔一菱不得　─列子─杜厲叔事莒敖公自以為¶
不知己者居海上夏日則食菱芰冬日則食橡栗　─洞¶
冥記─旦露池西有靈池方四百歩有浮根菱根出水上¶
葉沉波下實細薄皮甘香葉半青半黄霜降彌美因名¶
青氷菱也　有𤣥都翠水水中有菱碧色狀如雞飛名¶
翔雞菱仙人鳬伯子常游翠水之涯採菱而食之令骨¶
<pb:KR3i0044_WYG_068-27a>¶
輕舉身生毛羽也─增─列仙傳─老萊子葅芰為食─拾¶
遺記─昭帝元始元年穿菱池中有倒生菱莖如亂絲一¶
花千葉根浮水上實沉泥中名紫菱食之不老　─廣志¶
鉅野大菱大於常菱　淮漢之南凶年以芰為蔬　─太¶
康地記─武昌南湖通江夏有水冬則涸於時靡所產植¶
陶太尉立塘以遏水常自不竭因取瑯琊郡隔湖魚菱¶
以著湖内菱甚甘美異於他所　─續豫章記─王鄰隐西¶
山頂菱角巾又嘗就人買菱脱頂巾貯之歎曰此巾名¶
<pb:KR3i0044_WYG_068-27b>¶
實相副矣　─酉陽雜俎─𤓰州紅菱　今人但言菱芰諸¶
解草木書亦不分别惟王安貧武陵記言四角三角曰¶
芰兩角曰菱今蘓州折腰菱多兩脚成式曾于荆州有¶
僧遺一斗郢城菱三角而無傷可以節莎　─廬陵詩註¶
京師賣五岳宫菱　─後山詩話─某守與客行林下曰栢¶
花十字裂顧客對其倅晩食菱方得對云菱角兩頭尖¶
皆俗諺全語也　─石湖詩註─蜀中無菱至蜀州西湖始¶
見之　─老學庵筆記─芰菱也今人謂卷荷為伎荷伎立¶
<pb:KR3i0044_WYG_068-28a>¶
也卷荷出水面亭亭植立故謂之伎荷或作芰非是白¶
樂天池上早秋詩云荷芰緑參差新秋水滿池乃是言¶
荷菱二物耳　─三柳軒雜識─菱花為水客　─楚辭芳草¶
譜─製芰荷以為衣兮集芙蓉以為裳蓋芰葉雜遝荷葉¶
博大有為衣之象而芙蓉若可緝者也　─白嶽行記─九¶
月九日由謝村取餘杭道曲溪淺渚被水皆菱角有深¶
淺紅及慘碧三色舟行掬手可取而不設塍塹僻地淳¶
俗此亦可見余酒渴思解奴子康素工掠食偶一命之¶
<pb:KR3i0044_WYG_068-28b>¶
甚資咀嚼平生恥為不義此其愧心者也　─原─杭州志¶
東坡知杭州募民種菱於西湖收其利以備修隄¶
集藻─啓─增─梁庾肩吾謝賚菱啓─上林紫水雜薀藻而俱¶
浮雲夢清池間芙蓉而外發珍踰百味來薦畫盤恩重¶
千金遂沾菲席凌霜朱橘愧此開顏含露蒲桃慙其不¶
䬼¶
論─增─晉孫楚屈建論─加籩之品菱芡存焉楚多陂塘菱¶
芡所生父自嗜之而抑按宰祝既毁就養無方之禮又¶
<pb:KR3i0044_WYG_068-29a>¶
失奉死如生之義奪乎素欲建何忍焉¶
辨─增─明楊慎菱芰辨─武陵記四角三角曰芰兩角曰菱¶
其字不一説文作蔆注曰楚謂之芰秦謂之薢茩芰菱¶
也果也薢茩决明也菜也殊已混淆相如賦外發芙蓉¶
䔖華則芡實也又相如凡物篇云蔆从遴字作&KR0034;爾雅¶
蔆蕨攗即决明也爾雅注作决光馬大年嬾眞子録誤¶
作英光史繩祖已辨之黄公紹云許慎所注合是菜也¶
又國語屈到嗜芰蓋决明之菜非水中芰也審矣爾雅¶
<pb:KR3i0044_WYG_068-29b>¶
既以水中之芰釋菜説文又以菜釋水中之芰由蔆名¶
不一所以致惑今按菱今之菱角芰今之鷄頭楚辭緝¶
芰荷以為衣若是菱葉不可為衣也縁楚人名菱為芰¶
所以致後世解二物不分又以决明參之愈益淆亂楚¶
人名菱為芰見爾雅疏得此一解可破前數説之紛紛¶
矣¶
文賦㪚句─增─漢司馬相如上林賦─咀嚼菱藕─魏曹植¶
九詠─遇遊女于水裔探菱花而結詞　─晉左思蜀都賦¶
<pb:KR3i0044_WYG_068-30a>¶
緑菱紅蓮　─郭璞江賦鱗被菱荷攢布水蓏翹莖瀵蘂¶
濯欵散裹流光潛映景炎露火¶
五言古詩─原─梁簡文帝採菱曲─菱花落復含桑女罷新¶
蠶桂棹浮星艇徘徊蓮葉南　─增─劉孝綽詠小児採菱¶
採菱非採菉日暮且盈舠踟蹰未敢進畏欲比殘桃¶
陸罩採菱曲─參差雜荇枝田田競荷密轉葉任香風舒¶
花影流日戲鳥波中蕩遊魚菱下出不與文王嗜羞持¶
比萍實　─原─江洪和湘東王采菱曲─風生緑葉聚波動¶
<pb:KR3i0044_WYG_068-30b>¶
紫莖開含花復含實正待佳人來¶
七言古詩─原─唐劉禹錫採菱行─白馬湖平秋日光紫菱¶
如錦綵鴛翔盪舟游女滿中央採菱不顧馬上郎争多¶
逐勝紛相向時轉蘭橈破輕浪長鬟弱袂動參差釵影¶
釧文浮蕩漾笑語哇哇顧晩暉蓼花縁岸扣舷歸歸來¶
共到市橋歩野蔓繫船萍滿衣家家竹樓臨廣陌下有¶
連檣多估客攜觴薦芰夜經過醉踏大隄相應歌屈平¶
祠下沅江水月照寒波白煙起一曲南音此地聞長安¶
<pb:KR3i0044_WYG_068-31a>¶
北望三千里　─明王鴻漸題菱科圖─采菱科采菱科小¶
舟日日臨清波采得菱來餘幾何竟無人唱采菱歌風¶
流無復越溪女但采菱科救饑餒¶
五言律詩─原─唐李嶠咏菱─鉅野韶光暮東平春溜通影¶
搖江浦月香引棹歌風日色翻池上潭花發鏡中五湖¶
多賞樂千里望難窮　─增─宋蘇轍食菱─野沼漲清泉烏¶
菱不直錢蟹肥螯正滿石破髓方堅節物秋風早樽罍¶
夜月偏令人思淮上小舫藕如椽¶
<pb:KR3i0044_WYG_068-31b>¶
七言律詩─增─宋楊萬里食菱─鷄頭吾弟藕吾兄頭角嶄¶
然也不争白璧中藏煙水晦紅裳左袒雪花明一生子¶
木非知己千載靈均是主盟每到炎官張火傘西山未¶
當聖之清¶
五言絶句─增─唐錢起江行無題─細竹漁家路晴陽看結¶
罾喜來邀客坐分與折腰菱　─原─宋梅堯臣和資政侍¶
郎採菱─紫角菱實肥青銅菱葉老孤根未能定不及寒¶
塘草¶
<pb:KR3i0044_WYG_068-32a>¶
七言絶句─原─唐白居易看採菱─菱池如鏡淨無波白㸃¶
花稀青角多時唱一聲新水調謾人道是采菱歌　─增¶
宋范成大采菱户采菱辛苦似天刑刺手朱殷鬼質青¶
休問揚荷渉江曲只堪聊誦楚詞聽　─田園雜興─采菱¶
辛苦廢犁鉏血指流丹鬼質枯無力買田聊種水近來¶
湖面亦收租　─原─楊萬里食老菱有感─幸自江湖可避¶
人懐珠韜玊冷無塵何須抵死露頭角荇葉荷花老此¶
身　─菱沼─柄似蟾蜍股樣肥葉如蝴蝶翼相差蟾蜍翹¶
<pb:KR3i0044_WYG_068-32b>¶
立蝶飛起便是菱花著子時¶
詩㪚句─增─梁江淹相攜及嘉月採菱渡北渚─徐勉─紫¶
菱亦可採聊以緩愁年　─原─費昶─妾家五湖口采菱五¶
湖側　─唐儲光羲─濁水菱葉肥清水菱葉鮮─增─李白¶
郎聽採菱女一道夜歌歸　─杜甫─况資菱芡足庶結茅¶
茨迴　─錢起─渚禽菱芡足不向稻梁争─劉禹錫─艶歌¶
呈幾曲江畔采新菱　─原─宋陶弼─轉葉香隨風舒花影¶
凌日　─梁武帝─江南稚女珠腕繩桂棹容與歌採菱¶
<pb:KR3i0044_WYG_068-33a>¶
唐李賀─瀉酒木蘭椒葉蓋病容扶起種菱絲　─宋陳堯¶
佐─堆盤菱熟胭脂角藉藻鱸鮮淡墨鱗　─林逋─含機緑¶
錦翻新葉滿篋青銅瑩古花　─陸游─何時却泛耶溪路¶
臨聽菱歌四面聲　─增─唐儲光羲─深潭菱葉疎　─王維¶
菱蔓弱難定─原─杜甫─隔沼連香芰─增─杜甫─水果剝¶
菱芡　採菱寒刺土　─韓愈─菱葉故穿萍　─孟郊─菱翻¶
紫角利　─栁宗元─朶頤進芰實　─張籍─翻芰紫角稠¶
李益─菱花覆碧渚　─李賀─菱科映青罩─白居易─菱風¶
<pb:KR3i0044_WYG_068-33b>¶
香㪚漫　─宋司馬光光翻芰葉齊─楊萬里─新菱剥釅¶
紅　─唐萬齊融─垂菱布藻如妝鏡　─薛逢日中漸見菱¶
花舒　─韋荘─十畝菱花晩鏡清　─曹唐─碧花菱角滿潭¶
秋　─宋王安石─菱角蜻蜓翠蔓深　─陸游─深紅菱角密¶
覆水　─元薩都剌─酒渴氷盤破紫菱¶
詞─原─宋張鎡鵲橋仙─連汀接漵縈蒲帶藻萬鏡香浮光¶
滿濕煙吹霽木蘭輕照波底紅嬌翠婉　玊纖採處銀¶
籠攜去一曲山長水遠彩鴛䨇慣貼人飛恨南浦離多¶
<pb:KR3i0044_WYG_068-34a>¶
夢短¶
别録─增─風俗通─殿堂　東井形刻為荷菱荷菱皆水物¶
所以厭火也　─埤雅─羣説鏡謂之蔆花以其面平光影¶
所成如此庾信鏡賦云照壁而蔆華自生是也　─爾雅¶
翼─昔人取菱花六觚之象以為鏡─原─種植─秋間取熟¶
黑者撒池中來春自生─增─製用物類相感志─菱煮過¶
以礬湯綽之紅緑如生　煮菱要青用石灰水拌過先¶
洗去灰煮則青¶
<pb:KR3i0044_WYG_068-34b>¶
　　芡¶
原─芡一名雞頭(古今注云芡雞頭也一名芰方言云北/燕謂之䓈青徐淮泗之間謂之芡南楚)¶
(江湘之間謂之雞頭或謂之烏頭/埤雅云其蓬似雞首故曰雞頭)一名雁喙一名雁頭¶
一名鴻頭(爾雅翼云葉有芒刺兼有/觜若雞雁之頭故有諸名)一名雞壅(見莊/子)一¶
名卵蔆(見管/子)一名蔿子(本草經註云芡實即今蒍子也/圖經云其莖嫩者名蒍亦名䓈)¶
(菜/)一名水硫黄(孫公談圃云芡甘滑可食名/為水硫黄詳見東坡雜記)生水澤中¶
處處有之三月生葉貼水大於荷葉皺文如縠蹙衂如¶
沸面青背紫俗名雞頭盤莖葉皆有刺莖長丈餘有孔¶
<pb:KR3i0044_WYG_068-35a>¶
有絲嫩者剥皮可作蔬茹五六月開紫花結苞外有刺¶
如蝟花在苞頂如雞喙内有斑駁軟肉裹子纍纍如珠¶
璣殻内白米狀如魚目薏苡大味甘平濇無毒補中强¶
志聰耳明目開胃助氣止渴益腎除溼痺腰脊膝痛久¶
服身輕不飢耐老莖止煩渴除虛熱生熟皆宜根狀如¶
三稜煮熟如芋可食治心痛氣結病¶
彚考─增─周禮地官─大司徒以土㑹之法辨五地之物生¶
二曰川澤其植物宜膏物─註─𤣥謂膏當為櫜字之誤也¶
<pb:KR3i0044_WYG_068-35b>¶
蓮芡之實有櫜韜─疏蓮芡之實有櫜韜者以其是川澤¶
所生故知是蓮芡之實皆有外皮櫜韜其實者也　─宋¶
史禮志─太宗景祐三年禮官宗正請每嵗夏季月薦果¶
以芡以菱　─荘子─藥也其實堇也桔梗也鷄㢕也豕零¶
也是時為帝者也何可勝言─注─㢕或作壅司馬云雞&KR0034;¶
即雞頭也　─淮南子─雞頭已瘻─注─瘻頸腫疾雞頭水中¶
芡　─東坡雜記─呉子野云芡實蓋温平爾本不能大益¶
人然俗謂之水硫黄何也人之食芡也必枚嚙而細嚼¶
<pb:KR3i0044_WYG_068-36a>¶
之未有多嘬而亟嚥者也舌頰唇齒終日囁嚅而芡無¶
五味腴而不膩足以致上池之水故食芡者能使人華¶
液通流轉相挹注積其力雖過乳石可也¶
集藻─七言古詩─原─唐無名氏雞頭─湖浪參差叠寒玊水¶
仙曉轉鉢盤緑淡黄根老栗皺圓染青刺短金罌熟紫¶
羅小囊光𦂳蹙一掬眞珠藏蝟腹叢叢引觜傍蓮洲滿¶
川恐作天雞哭　─宋歐陽修初食雞頭有感─六月京師¶
暑雨多夜夜南風吹芡嘴凝祥池鎖㑹靈園僕射荒陂¶
<pb:KR3i0044_WYG_068-36b>¶
安可擬爭先園客採新苞剖蚌得珠從海底都城百物¶
貴新鮮厥價難酬與珠比金盤磊落何所薦滑臺潑醅¶
如玊醴自慚竊食萬錢厨萬口飄浮嗟病齒却思年少¶
在江湖野艇高歌菱荇裏香新味全手自摘玊潔沙磨¶
軟還美一瓢固不羡五鼎萬事適情為可喜何時遂買¶
穎東田歸去結茅臨野水　─文同采芡─芡盤圓圓開碧¶
輪城東濠中如叠鱗漢南父老舊不識日日岸上多少¶
人駢頭鬅鬆露秋熟緑刺紅鍼割寒玊提籠當筵破紫¶
<pb:KR3i0044_WYG_068-37a>¶
苞老蚌一開珠一掬吹臺北下凝祥池圃田東邊僕射¶
陂如今兩處盡湮没異日此地名應馳物貴新成味尤¶
美可惜飄零還入水料得明年轉更多一匝清波流珠¶
子　─蘇轍食雞頭─芡葉初生縐如縠南風吹開輪脱轂¶
紫苞青刺攢蝟毛水面放花波底熟森然赤手初莫近¶
誰料明珠藏滿腹剖開膏液尚糢糊大盎磨聲風雨速¶
清泉活火曾未久滿堂坐客分升掬紛然咀噍惟恐遲¶
勢若羣雛方脱粟東都每憶㑹靈沼南國陂塘種尤足¶
<pb:KR3i0044_WYG_068-37b>¶
東遊塵土未應嫌此物秋來日常食¶
五言律詩─增─宋陶弼雞頭─三伏池塘沸雞頭美可烹香¶
囊聨錦破玊指剝珠明葉皺非蓮蓋根甘似竹萌不應¶
徒適口炎帝亦曾名¶
七言律詩─增─宋蘇轍食雞頭─風開芡嘴鐵為鬚斧砍沙¶
磨旋付厨細嚼兼收上池水徐嚥還成滄海珠佳客滿¶
堂須一斗閑居賴我近平湖多年不到㑹靈沼氣味宛¶
然初不殊　─原─楊萬里食雞頭─江妃有訣煮眞珠菰飰¶
<pb:KR3i0044_WYG_068-38a>¶
牛酥軟不如手擘雞顋金五色盤傾驪頷琲千餘夜光¶
明月供朝嚼水府靈宫恐夕虛好與藍田飡玉法編歸¶
辟榖赤松書　三危瑞露凍成珠九轉丹砂鍊不如鼻¶
觀溫芳炊桂歇齒根軟熟剝胎餘半甌鷹爪中秋近一¶
炷龍涎丈室虚却憶吾廬野塘畔滿山柿葉正堪書¶
五言絶句─增─宋姜特立芡實─芡實徧方塘明珠截錦囊¶
風流薫麝氣包裹借荷香¶
七言絶句─增─宋陸游建州絶無芡頗思之戲作─鄉國雞¶
<pb:KR3i0044_WYG_068-38b>¶
頭買早秋緑荷紅縷最風流建州城裏西風冷白棗堆¶
盤看却愁　─原─楊萬里雞頭─龍宫失曉惱江妃也養鳴¶
雞報早暉要啄稻粱無半粒只教滿頷飽珠璣¶
詩㪚句─增─唐溫庭筠─繡頷金鬚盪倒光團圓皺緑雞頭¶
葉─宋陳堯佐風開黄觜鐵為鬚斧斫砂磨旋出厨¶
宋祁─磨沙漉水莩殻滑斫桂煮釡風波聲　─原─梅堯臣¶
吳雞鬬罷絳幘碎海蚌捧出眞珠明　─王巖叟水晶冷¶
浸碧玊叢琉璃湧出青毛蝟　─鄭清之玊質欲藏如許¶
<pb:KR3i0044_WYG_068-39a>¶
脆鐵芒何苦太尖生　─增─唐韓愈─平池散芡盤　風能¶
拆芡觜　─孟郊─鴻頭排刺芡─原─宋黄庭堅剝芡珠走¶
盤　─增─陸游─芡觜拆秋風　─元馬祖常沼緑芡盤鋪¶
宋黄庭堅千頭剖蚌明珠熟　明珠論斗煮雞頭　─原¶
陸游雞頭纍纍如大珠　港種雞頭來滿船　─明王象¶
明雞頭新劈驪頷顆¶
詞─原宋昭順老人浣溪沙─的皪堪為席上珍銀鐺百沸¶
麝臍熏蕭娘欲餌意中人　拈處玉纖籠蚌顆剝時瓊¶
<pb:KR3i0044_WYG_068-39b>¶
齒嚼香津仙郎入口即身輕¶
别録─原─種植秋間熟時取實之老者以蒲包包之浸水¶
中三月間撒淺水内待葉浮水面移栽淺水每科離二¶
尺許先以麻餅或豆餅拌勻河泥種時以蘆記其根十¶
餘日後毎科用河泥三四碗壅之　─製用蒸熟烈日中¶
曝裂取仁亦可舂取粉用新者煮食良連殻一斗防風¶
四兩煎湯浸用甚軟美經久不壊¶
　　葧臍¶
<pb:KR3i0044_WYG_068-40a>¶
原─葧臍一名芍一名鳬茈(爾雅云芍鳬茈爾雅翼云/名爲鳬茈當是鳬好食之)一¶
名鳬茨(本草綱目云/鳬茈音訛也)一名黒三稜一名地栗(皆形似也/日用本草)¶
(云小者為葧臍/大者為地栗)舊名烏芋(以形似芋/而色烏也)今皆名葧臍(又鳬/茨音)¶
(訛/也)生淺水中其苗三四月出土一莖直上無枝葉狀如¶
龍鬚色正青肥田生者麤似細葱高二三尺其本白蒻¶
秋後結根大者如山查栗子臍有聚毛纍纍下生入泥¶
底野生者黑而小食之多滓種出者皮薄色淡紫肉白¶
而大軟脆可食　─增─本草衍義─皮厚色黒肉硬而白者¶
<pb:KR3i0044_WYG_068-40b>¶
謂之豬葧臍皮薄澤色淡紫肉軟而脆者謂之羊葧臍¶
─原─味甘微寒滑無毒治消渴除胸實熱氣作粉食厚¶
膓胃療膈氣消宿食黄疸治血痢下血血崩辟蠱毒消¶
誤吞銅鐵種宜榖雨日¶
集藻─七言古詩─增─明王鴻漸題野荸薺圖─野荸薺生稻¶
畦苦薅不盡心力疲造物有意防民饑年來水患絶五¶
榖爾獨結實何纍纍¶
五言絶句─增─明呉寛題荸薺畫册─纍纍滿筐盛上帶葑¶
<pb:KR3i0044_WYG_068-41a>¶
門土咀嚼味還佳地栗何足數¶
别録─增─物類相感志─荸薺煮銅則軟¶
　　慈姑¶
原─慈姑(或作/茨菰)一嵗根生十二子如慈姑之乳衆子故名¶
爾雅翼云嵗有閏則生十三子一名藉姑一名水萍一¶
名河鳬茈一名白地栗(根苗似鳬茈/故有二名)苗名翦刀草一名¶
翦搭草一名燕尾草一名槎了草(本草綱目云/象葉形也)莖榦似¶
嫩蒲又似三稜苗甚軟其色深青綠每叢十餘莖内抽¶
<pb:KR3i0044_WYG_068-41b>¶
出一兩莖上分枝開小白花四瓣蘂深黄色根大者如¶
杏小者如栗色白而瑩滑五六七月采葉正二月采根¶
煮熟味甘甜時人以作果¶
集藻─七言律詩─增─宋楊東山茨菰花─折來趂得未晨光¶
清露晞風帶月凉長葉翦刀亷不割小花茉莉淡無香¶
稀疏畧糝瑤臺雪升降常涵翠管漿恰恨山中窮到骨¶
茨菰也遣入詩囊¶
詩㪚句─增─唐元稹─小片慈姑白¶
<pb:KR3i0044_WYG_068-42a>¶
　别録─原─種植─慈姑豫於臘月間折取嫩芽種於水田來¶
　年四月盡如種秧法種之離尺許田最宜肥每顆花挺¶
　一枝上開數十朶色香俱無惟根至秋冬取食甚佳¶
　增─製用─本草─嫩莖可煠食取汁可製粉霜雌黄¶
　¶
　¶
　¶
　¶
<pb:KR3i0044_WYG_068-42b>¶
　¶
　¶
　¶
　¶
　¶
　¶
　¶
御定佩文齋廣羣芳譜卷六十六¶
